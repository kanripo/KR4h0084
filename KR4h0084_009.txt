# -*- mode: mandoku-view; -*-
#+TITLE: 古樂府
#+DATE: 2015-08-25 00:35:34.478808
#+PROPERTY: ID KR4h0084
#+PROPERTY: BASEEDITION WYG    
#+PROPERTY: JUAN 卷九
<pb:KR4h0084_WYG_009-1a>¶
欽定四庫全書¶
　古樂府巻九¶
　　　　　　　　　　　　元　左克明　撰¶
　琴曲歌辭¶
　　　唐書樂志曰琴禁也夏至之音隂氣初動禁物¶
　　　之淫心也世本曰琴神農所造廣雅曰伏羲造¶
　　　琴用五弦揚雄曰舜彈五絃之琴而天下化琴¶
　　　操云文王武王加二絃以合君臣之恩今稱二¶
<pb:KR4h0084_WYG_009-1b>¶
　　　絃爲文武絃是也自伏羲製作之後有瓠巴師¶
　　　襄伯牙子期皆善鼓琴而其曲有暢有操有引¶
　　　有弄其後西漢時有慶安世劉道彊趙飛燕皆¶
　　　以琴稱古有五曲曰鹿鳴伐檀騶虞鵲巢白駒¶
　　　九引曰烈女伯妃貞女思歸霹靂走馬箜篌琴¶
　　　引楚引十二操曰將歸猗蘭龜山越裳拘幽岐¶
　　　山履霜朝飛別鶴殘形水仙襄陵焉自是以後¶
　　　作者相繼而其義與所起畧可考而知故不復¶
<pb:KR4h0084_WYG_009-2a>¶
　　　備論¶
　　　思親操　　　　　　　　　　　虞舜¶
　　　(古今樂録曰舜游歴山/見鳥飛思親而作此謌)¶
陟彼歴山兮崔嵬有鳥翔兮高飛瞻彼鳩兮徘徊河水¶
洋洋兮淸泠深谷鳥鳴兮鶯鶯設&KR0482;張罝兮思我父母¶
力耕日與月兮往如馳父母逺兮吾將安歸¶
　　　襄陵操　　　　　　　　　　　夏禹¶
　　　(一曰禹上㑹稽書曰湯湯洪水方割蕩蕩懐山/襄陵浩浩滔天樂錄曰禹治洪水上㑹稽山顧)¶
<pb:KR4h0084_WYG_009-2b>¶
　　　(而作此謌琴集曰禹上㑹/稽夏禹東廵狩所作也)¶
嗚呼洪水滔天下民愁悲上帝愈咨三過吾門不入父¶
子道衰嗟嗟不欲煩下民¶
　　　箕子操　　　　　　　　　　殷箕子¶
　　　(一曰箕子吟古今樂録曰紂時箕子佯狂/痛宗廟之爲墟乃作此歌後傳以爲操)¶
嗟嗟紂爲無道殺比干嗟重復嗟獨柰何漆身爲厲被¶
髪以佯狂今柰宗廟何天乎天哉欲負石自投河嗟復¶
嗟柰社稷何¶
<pb:KR4h0084_WYG_009-3a>¶
　　　拘幽操　　　　　　　　　　周文王¶
　　　(一曰文王哀羑里琴操曰拘/幽操文王拘於羑里而作也)¶
殷道溷溷浸濁煩兮朱紫相合不别分兮迷亂聲色信¶
讒言兮炎炎之虐使我愆兮幽閉牢阱由其言兮遘我¶
四人憂動勤兮¶
　　　文王操　　　　　　　　　　周文王¶
　　　(琴操曰紂爲無道諸侯皆歸文王其/後有鳯凰㗸書於郊文王乃作此謌)¶
翼翼翺翔彼鳯凰兮㗸書來游以㑹昌兮瞻天案圖殷¶
<pb:KR4h0084_WYG_009-3b>¶
將亡兮蒼蒼之天始有萌兮五神連精合謀房兮興我¶
之業來望羊兮¶
　　　克商操　　　　　　　　　　周武王¶
　　　(一曰武王伐紂琴論曰/克商操武王伐紂時制)¶
上告皇天兮可以行乎¶
　　　傷殷操　　　　　　　　　　宋微子¶
　　　(尚書大傳曰微子將朝周過殷之故墟見麥秀/之蔪蔪黍禾之油油也曰此故父母之國宗廟)¶
　　　(社稷之亡也志勤心悲欲哭則爲朝周欲泣則/近婦人推而廣之作雅聲卽此操也亦謂之麥)¶
<pb:KR4h0084_WYG_009-4a>¶
　　　(秀歌/云)¶
麥秀蔪蔪兮禾黍油油彼狡童兮不我好仇¶
　　　採薇操　　　　　　　　　　殷伯夷¶
　　　(琴集曰採薇操伯夷所/作也亦曰晨游高舉)¶
登彼西山言採其薇以亂易暴不知其非神農虞夏忽¶
焉沒兮我適安歸于嗟徂兮命之衰矣¶
　　　越裳操　　　　　　　　　　周公旦¶
　　　(古今樂錄曰越裳獻白雉周/公作歌遂傳之爲越裳操)¶
<pb:KR4h0084_WYG_009-4b>¶
於戯嗟嗟非旦之力乃文王之德¶
　　　神鳯操　　　　　　　　　　周成王¶
　　　(一曰鳯凰來儀古今樂錄曰周/成王時鳯凰翔舞成王作此歌)¶
鳯凰翔兮於紫廷予何德兮以感靈頼先人兮恩澤臻¶
于胥樂兮民以寜¶
　　　履霜操　　　　　　　　　　尹伯竒¶
　　　(琴操曰履霜操尹吉甫之子伯奇所作也伯竒/無罪爲後母所讒而見逐乃集芰荷以爲衣採)¶
　　　(楟花以爲食晨朝履霜自傷見放於是/援琴鼔之而作此操曲終投河而死)¶
<pb:KR4h0084_WYG_009-5a>¶
履朝霜兮採晨寒考不明其心兮聽讒言孤恩別離兮¶
摧肺肝何辜皇天兮遭斯愆痛没不同兮恩有偏誰說¶
顧兮知我寃¶
　　　猗蘭操　　　　　　　　　　魯孔子¶
　　　(一曰幽蘭操琴操曰猗蘭操孔子所作孔子歴/聘諸侯諸侯莫能任自衛返魯隱谷之中見香)¶
　　　(蘭獨茂喟然嘆曰蘭當爲王者香今乃獨茂與/衆草爲伍乃止卓援琴鼓之自傷不逢時託辭)¶
　　　(於香/蘭云)¶
習習谷風以隂以雨之子于歸逺送于野何彼蒼天不¶
<pb:KR4h0084_WYG_009-5b>¶
得其所逍遥九州無所定處時人闇蔽不知賢者年紀¶
逝邁一身將老¶
　　　將歸操　　　　　　　　　　魯孔子¶
　　　(一曰鄹操琴操曰將歸操孔子所作也孔叢子/曰趙使聘夫子夫子聞鳴犢與竇犨之見殺也)¶
　　　(回輿而旋爲操曰將歸史記世家曰孔子旣不/得用於衛將西見趙簡子至於河而聞竇鳴犢)¶
　　　(舜蕐之死臨河而嘆曰美哉水洋洋兮某之不/濟此命也夫子貢曰何謂也孔子曰竇鳴犢舜)¶
　　　(蕐晉國之賢大夫也趙簡子未得志之時湏此/二人而後從政及其已得志殺之乃從政夫鳥)¶
　　　(獸之不義尚知辟之况乎某哉/乃還息乎鄹鄉作爲鄹操哀之)¶
<pb:KR4h0084_WYG_009-6a>¶
翺翔于衛復我舊居從吾所好其樂只且¶
　　　龜山操　　　　　　　　　　魯孔子¶
　　　(琴操曰龜山操孔子所作也季桓子受齊女樂/孔子欲諫不得退而望魯龜山作此曲以喻季)¶
　　　(氏若龜山/之蔽魯也)¶
予欲朢魯兮龜山蔽之手無斧柯柰龜山何¶
　　　雉朝飛操　　　　　　　　齊犢沭子¶
　　　(古今註曰雉朝飛者犢沭子所作也齊宣王時/處士冺宣年五十無妻出薪於野見雉雄雌相)¶
　　　(隨而飛意動心悲乃仰天而嘆曰大聖在上恩/及草木鳥獸而我獨不獲因援琴而歌以明自)¶
<pb:KR4h0084_WYG_009-6b>¶
　　　(傷/)¶
雉朝飛兮鳴相和雌䧺羣游於山阿我獨何命兮未有¶
家時將莫兮可柰何嗟嗟莫兮可柰何¶
　　　別鶴操　　　　　　　　　商陵牧子¶
　　　(崔豹古今註曰别鶴操商陵牧子所作也娶妻/五年而無子父兄將爲之改娶妻聞之中夜起)¶
　　　(倚尸而悲嘯牧子聞之愴然而悲/乃援琴而歌後人因爲樂章焉)¶
將乖比翼兮隔天端山川悠逺兮路澷澷攬衾不寐兮¶
食㤀餐¶
<pb:KR4h0084_WYG_009-7a>¶
　　　處女吟　　　　　　　　　　魯處女¶
　　　(琴操曰處女吟魯處女所作也古今樂錄曰/魯處女見女貞木而作歌亦謂之女貞木歌)¶
菁菁茂木隱獨榮兮變化垂枝含蕤英兮脩身養志建¶
令名兮厥道不同善惡幷兮屈身身獨去微淸兮懐忠¶
見疑何貪生兮¶
　　　琴歌三首　　　　　　　　百里奚妻¶
　　　(風俗通曰百里奚爲秦相堂上樂作所賃澣婦/自言知音因援琴撫絃而歌問之乃其故妻還)¶
　　　(爲夫婦也亦謂之扊扅字說/曰門關謂之扊扅或作剡移)¶
<pb:KR4h0084_WYG_009-7b>¶
百里奚五羊皮憶别時烹伏雌炊扊扅今日富貴㤀我¶
爲¶
百里奚初娶我時五羊皮臨當相别時烹乳鷄今適富¶
貴㤀我爲¶
百里奚百里奚毋巳死葬南谿墳以瓦覆以柴舂黃藜¶
搤伏鷄西入秦五羖皮今日富貴捐我爲¶
　　　求凰操　　　　　　　　漢司馬相如¶
　　　(琴集曰司馬相如客臨卭富人卓王孫有女文/君新寡竊於壁問見之相如以琴心挑之爲琴)¶
<pb:KR4h0084_WYG_009-8a>¶
　　　(歌二章按漢書相如飲卓氏弄琴文君竊從戸/窺心恱而好之及夜亡奔相如相如與馳歸成)¶
　　　(都後俱如/臨卭是也)¶
鳯兮鳯兮歸故鄕遨遊四海求其凰時未遇兮無所將¶
何悟今夕兮升斯堂有豔淑女在閨房室邇人遐毒我¶
腸何縁交頸爲鴛鴦胡頡頏兮共翺翔¶
鳯兮鳯兮從我栖得托孳尾永爲妃交情通體心和諧¶
中夜相從知者誰雙翼俱起翻高飛無感我思使余悲¶
　　　采芝操　　　　　　　　　　漢四皓¶
<pb:KR4h0084_WYG_009-8b>¶
　　　(琴集曰采芝操四皓所作也古今樂錄曰商山/四皓隱居高祖聘之四皓不丼仰天歎而作歌)¶
皓天嗟嗟深谷逶迤樹木莫莫高山崔嵬巖居穴處以¶
爲幄茵曄曄紫芝可以療饑唐虞徃矣吾當安歸¶
　　　八公操　　　　　　　　　淮南王安¶
　　　(一曰淮南操古今樂録曰淮南王好/道正月上辛八公來降王作此歌)¶
煌煌上天照下土兮知我好道公來下兮公將與予生¶
毛羽兮超騰靑雲蹈梁甫兮觀見瑶光過北斗兮馳乘¶
風雲使玉女兮含精吐氣嚼芝草兮悠悠將將天相保¶
<pb:KR4h0084_WYG_009-9a>¶
兮¶
　　　思歸引　　　　　　　　　　晉石崇¶
　　　(舊說衛有賢女邵王聞其賢請聘之未至而王/薨太子曰吾聞齊桓公得衛女而覇今衛女賢)¶
　　　(欲留之大夫曰不可若賢女必不我聴若聴必/不賢不賢不可取也太子遂留之果不聴拘於)¶
　　　(深宫思歸不得援琴而歌曲終自縊而死晉石/崇亦有思歸引但思歸河陽所居若劉孝威胡)¶
　　　(地憑良馬備言/思歸之狀而已)¶
思歸引歸河陽假余翼鴻鶴高飛翔經芒阜濟河梁朢¶
我舊館心恱康淸渠激魚彷徨鴈驚泝波羣相將終日¶
<pb:KR4h0084_WYG_009-9b>¶
周覽樂無方登雲閣列姬姜拊絲竹叩宫商宴蕐池酌¶
玉觴¶
　　　　　　　　　　　　　　　　劉孝威¶
　胡地憑良馬懷驕負漢恩丼泉烽火入囘中宫室燔¶
　錦車勞逺駕繡衣疲屢奔貳師巳䘮律都尉亦銷魂¶
　龍堆求援急狐塞請先屯櫪下驅雙駿腰邉帶兩鞬¶
　乘障無期限思歸安可論(一作/言)¶
　　　走馬引　　　　　　　　　　張　率¶
<pb:KR4h0084_WYG_009-10a>¶
　　　(一曰天馬引崔豹古今註曰走馬引樗里牧㳟/所作也爲父報怨殺人而亡匿於山之下有天)¶
　　　(馬夜降圍其室而鳴覺聞其聲以爲追吏奔而/亡去明旦視之乃天馬跡也因愓然大悟曰豈)¶
　　　(吾所處之將危乎遂荷糧而逃入于沂澤/中援琴而鼔之爲天馬之聲故曰走馬引)¶
良馬龍爲友玉珂金作羈馳騖(一作/相去)宛與洛半驟復半¶
馳倐忽而千里光景不及移几方惜未見薛公寧所知¶
歛轡且歸去吾畏路傍兒¶
　　　荆軻歌　　　　　　　　　　陽　縉¶
　　　(陳陽縉作荆軻歌後人傳以爲/琴中曲亦曰渡易水事載首集)¶
<pb:KR4h0084_WYG_009-10b>¶
函谷路不通燕將重深功長虹貫白日易水急寒風壯¶
髪危冠下七首地圖中琴聲不可識遺恨沒秦宫¶
　　　琴歌二首　　　　　　　　　趙　整¶
　　　(晋書曰苻堅末年怠於爲政/趙整援琴作歌二章以諷之)¶
昔聞盟津河千里作一曲此水本自淸是誰亂使濁¶
北園有棗樹布葉垂重隂外雖多棘刺内實有赤心¶
　　　(晋書載記曰苻堅分氐户於諸鎮趙整因侍援/琴而歌堅笑而不納及敗於姚萇果如整言)¶
阿得脂阿得脂愽勞舊父是仇綏尾長翼短不能飛逺¶
<pb:KR4h0084_WYG_009-11a>¶
徙種人留鮮卑一旦緩急語阿誰¶
　　　　　　　　　　　　　　　　徐孝嗣¶
風閨晚翻靄月殿夜凝明願君早留眄無令春草生¶
　　　　　　　　　　　　　　　　梁呉均¶
別鶴尋故侣聯翩遼海間單栖孟津水驚唳隴頭山¶
　¶
　¶
　¶
<pb:KR4h0084_WYG_009-11b>¶
　¶
　¶
　¶
　¶
　¶
　¶
　¶
　古樂府卷九¶
